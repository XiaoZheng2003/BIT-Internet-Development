<html>
<head><title>李商隐</title></head>
<body>
<h1 align="center">李商隐</h1>
<hr width="80%" size="1" /> 
<h2 align="center">锦瑟</h2>
<p align="center">锦瑟无端五十弦，一弦一柱思华年。<br />庄生晓梦迷蝴蝶，望帝春心托杜鹃。<br />沧海月明珠有泪，蓝田日暖玉生烟。<br />此情可待成追忆，只是当时已惘然。</p>
<h2 align="center">夜雨寄北</h2>
<p align="center">君问归期未有期，巴山夜雨涨秋池。<br />何当共剪西窗烛，却话巴山夜雨时。</p>
<h2 align="center">无题（一）</h2>
<p align="center">昨夜星辰昨夜风，画楼西畔桂堂东。<br />身无彩凤双飞翼，心有灵犀一点通。<br />隔座送钩春酒暖，分曹射覆蜡灯红。<br />嗟余听鼓应官去，走马兰台类转蓬。</p>
<h2 align="center">无题（二）</h2>
<p align="center">相见时难别亦难，东风无力百花残。<br />春蚕到死丝方尽，蜡炬成灰泪始干。<br />晓镜但愁云鬓改，夜吟应觉月光寒。<br />蓬山此去无多路，青鸟殷勤为探看。</p>
</body>
</html>